
# 文昌帝君陰騭文

帝君曰：「吾一十七世為士大夫身，未嘗虐民酷吏；救人之難，濟人之急，憫人之孤，容人之過。廣行陰騭，上格蒼穹。人能如我存心，天必錫汝以福。」 

於是訓於人曰：「昔于公治獄，大興駟馬之門：竇氏濟人，高折五枝之桂。救蟻，中狀元之選；埋蛇，享宰相之榮。欲廣福田，須憑心地。行時時之方便，作種種之陰功。利物利人，修善修福。正直代天行化，慈祥為國救民。存平等心，擴寬大量。忠主孝親，敬兄信友。或奉真朝斗，或拜佛念經。報答四恩，廣行三教。談道義而化奸頑，講經史而曉愚昧。濟急如濟涸轍之魚，救危如救密羅之雀。矜孤恤寡，敬老憐貧，舉善薦賢，饒人責己。措衣食，周道路之饑寒；施棺槨，免屍骸之暴露。造漏澤之仁園，興啟蒙之義塾。家富，提攜親戚；歲饑，賑濟鄰朋。斗秤須要公平，不可輕出重入；奴僕待之寬恕，豈宜備責苛求。印造經文，創修寺院。捨藥材以拯疾苦；施茶水以解渴煩；點夜燈以照人行；造河船以濟人渡。或買物而放生，或持齋而戒殺。舉步常看蟲蟻，禁火莫燒山林。勿登山而網禽鳥，勿臨水而毒魚蝦。勿宰耕牛，勿棄字紙。勿謀人之財產；勿妒人之技能；勿淫人之妻女；勿唆人之爭訟；勿壞人之名利；勿破人之婚姻。勿因私讎，使人兄弟不和；勿因小利，使人父子不睦。勿倚權勢而辱善良，勿恃富豪而欺窮困。依本分而致謙恭，守規矩而遵法度。諧和宗族，解釋冤怨。善人則親近之，助德行於身心；惡人則遠避之，杜災殃於眉睫。常須隱惡揚善，不可口是心非。恆記有益之語，罔談非禮之言。翦礙道之荊榛，除當途之瓦石。修數百年崎嶇之路，造千萬人來往之橋。垂訓以格人非，捐資以成人美。作事須循天理，出言要順人心。見先哲於羹牆，慎獨知於衾影。諸惡莫作，眾善奉行。永無惡曜加臨，常有吉神擁護。近報則在自己，遠報則在兒孫。百福駢臻，千祥雲集，豈不從陰騭中得來者哉？」 
